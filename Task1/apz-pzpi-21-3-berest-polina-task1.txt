1 BUSINESS REQUIREMENTS

     1.1 Background (Передумови)

     Наразі в світі все більш розвиненою стає культура інтернет замовлень, оскільки користувач оцінив переваги вибору товарів у комфортних умовах та забирання «кошика» у зручний час: економія часу, можливість знайти потрібний, а не наявний у магазині товар. 
     Така тенденція змушує бізнеси створювати власні розрізнені майданчики для продажів (сайти аптек, магазинів косметики, солодощів тощо) та вкладати кошти в просування й технічну підтримку. Для малих бізнесів створення власних технічних систем не є фінансово виправданим, а клієнтові зручніше робити покупки в популярних системах із широким асортиментом. Цю проблему наразі вирішують маркетплейси. 
     Серед замовлень на електронних майданчиках можна виділити два основних типи: з адресною доставкою (доставка поштою чи кур’єром) та інтернет-замовлення з метою забрати свої товари на касі магазину вже зібраними.
     Перший тип включає в себе передачу логістичних процесів поштовим сервісам. Це породжує проблему суттєвих додаткових витрати клієнта на оплату доставок (часто оплата доставки дорівнює вартості товару), зниження зацікавленості у покупці, пошуку клієнтом магазинів, де можливий самовивіз.
     Другий тип включає необхідність цілеспрямованого походу до точки видачі, врахування робочих годин, очікування в черзі.
     Предметна область охоплює сферу електронної комерції та логістики. Основною ідеєю En Route є створення екосистеми продажів, у якій клієнт зможе робити швидкі покупки «на ходу»: робити замовлення, які буде зібрано та покладено у комірку тимчасового зберігання, повз місце розташування якої клієнт проходитиме протягом дня. Постамати з комірками можна розташувати:
     – поруч із магазином, щоб клієнтові не потрібно було заходити всередину;
     – в офісному приміщенні (в комірки з контролем температурного режиму можна замовити їжу);
     – на зупинці громадського транспорту чи на виході з метро;
     – на першому поверсі ТРЦ (щоб зекономити час клієнта на підйом на потрібний поверх чи перечікування повітряної тривоги).
    Такий підхід до покупок та продажів змінює систему логістики та усуває зайву поштову ланку, до послуг якої вдаються через віддаленість або не зручні робочі години магазину. Зручність для клієнта пожвавлює продажі: такий підхід сприяє постійним дрібним замовленням, які за сумарною вартістю зможуть перевищити дохід від великих замовлень з доставкою. 
    До того ж, на меті при створення системи також стоїть забезпечити можливість інтеграції сервісу доставок за допомогою роботів: такий підхід також дозволить власникам бізнесів зекономити на оплаті часу співробітника магазину, який буде відповідальним за закладання до комірок сформованих замовлень.
    Система збиратиме статистику щодо кожного з пунктів видачі. Менеджери магазинів на основі наданих системою даних зможуть зробити висновки щодо своїх найбільш популярних товарів або категорій товарів та адаптувати асортимент магазинів для отримання більшої вигоди, визначать точки для подальшого встановлення постаматів. 
     Розроблювана система ставить на меті використання переваг маркетплейсів та покращення логістичних процесів для малих бізнесів, зменшення витрат та збільшення контролю над логістикою. Система розробляється для компаній, які бажають надавати клієнтам можливість отримати свої замовлення в зручних для них постаматах, та для їхніх клієнтів, які бажають здійснювати покупки зручно та швидко.
     
1.2  Business Opportunity (Бізнес можливості)

     На ринку вже існують способи організації електронних покупок та логістичних процесів для замовлень. Основними конкурентами розроблюваної системи наразі є маркетплейси (Rozetka, Prom), також конкурентними є постачальники послуг з оренди пристроїв за типом постаматів (MVK Mash). 
     Маркетплейси впроваджують ідею про надання малим та середнім бізнесам майданчику для здійснення інтернет-продажів.
     Конкурентною перевагою системи у порівнянні з підходом маркетплейсів є спосіб організації логістики: 
     - клієнт може забрати замовлення безкоштовно, не оплачуючи доставку поштою, без вагань робить маленькі замовлення, які не є вигідними за умови доставки поштою;
     - клієнт не має враховувати робочі години точки видачі, стояти в черзі до оператора, виділяти спеціальний час для отримання замовлення, заходити в приміщення (що є актуальним під час карантину чи повітряної тривоги); 
     - клієнт може обирати точку видачі, повз яку проходитиме протягом дня – і швидко забирати замовлення;
     - система підходить для продажу квітів, ліків, продуктів чи готових страв завдяки можливості температурного контролю та швидкості забирання замовлень.
     Сервіси, які займаються наданням комірок видачі та постаматів вирішують питання зручності в логістиці, надають бізнесу статистику за використовуваними пристроями, контроль за видачею замовлень. Проте вони мають суттєві недоліки, які система En Route має вирішити. Для використання звичайного постамату необхідно розробити та підтримувати власну програмну систему для онлайн-замовлень, в яку буде інтегровано точку видачі. До проблем такого підходу також належать:
     - відсутність можливості сконфігурувати точку видачі з різнотипними комірками: з підтримкою температурного режиму та без;
     - необхідність здійснювати самостійний технічний огляд постаматів;
     - відсутність можливості відмовитися від замовлення;
     - відсутність можливості інтеграції з сервісом доставки товару з магазину до точки видачі за допомогою роботів.
     Розроблювана інформаційна система En Route пропонує поєднати переваги роботи з маркетплейсами, зручні для бізнесів-підписників, та  вигоду для клієнтів від використання розумних постаматів для отримання замовлення. Використання системи пожвавить продажі для бізнесів-підписників за рахунок інноваційного та комфортного для клієнтів сервісу. 
     Менеджери магазинів-підписників отримають можливість замовити встановлення та самостійно сконфігурувати необхідну точку видачі, спираючись на власні потреби та аналізуючи надану статистику інших точок видачі, записаних на компанію. Менеджери та інші зареєстровані працівники компаній отримують повний контроль над своїм «профілем» у системі: можуть виставляти на продаж товари, змінювати асортимент, приймати електронні замовлення та контролювати логістичний процес, який включатиме доставку до точки видачі (працівником або роботом-доставником), можливе повернення товару, зібрану за замовленнями статистику. Пристрої видачі самостійно контролюють свій стан та автоматично формують повідомлення та запит на технічну підтримку в разі виявлення несправності. Клієнт отримує зручний застосунок, у якому може зробити замовлення в безлічі магазинах (орієнтуючись на необхідність товару або на розташування точки видачі «на шляху»), отримати персоналізовані рекомендації щодо наступних вигідних покупок, проконтролювати стан замовлення та забрати чи відмовитися від замовлення біля постамату.
     Продукт орієнтований на український, європейський та американський ринки, для клієнтів перелічених ринків справедливо твердження, що час – це гроші, у культурі продажів закладена та цінується турбота про покупця.
     Монетизація системи складатиметься з щомісячної плати зареєстрованих бізнесів за доступ до платформи, яка залежатиме від кількості зареєстрованих на компанію постаматів та кількості отриманих в точках видачі замовлень, внесків за встановлення постаматів.
     
2 VISION OF THE SOLUTION

     2.1 Vision Statement (Окреслення концепції)

     Інформаційна система En Route надаватиме послуги зі здійснення покупок в інтернеті із подальшим швидким отриманням замовлення у зручний час у зручній точці видачі. 
     Зробити замовлення та обрати зручний пункт видачі можна в мобільному застосунку користувача, зазначивши місце свого перебування. Пропозиції магазинів буде відфільтровано за територіальним принципом (чи має магазин пункт видачі поблизу), скористувавшись застосунком для відкриття комірки точки видачі, користувач у будь-який зручний час може отримати своє замовлення, яке було доставлено представником компанії-продавця та зберігалося в належних умовах (з дотриманням необхідного температурного режиму). Користувач також отримуватиме персоналізовані рекомендації щодо подальших покупок через застосунок, сформовані на основі категорій та цінового діапазону попередніх замовлень, розташування «улюблених» точок видачі.
     Менеджери компаній-підписниць зможуть керувати встановленими для їхніх магазинів точками видачі, подавати заявки на встановлення з указанням необхідної конфігурації та на деінсталяцію, отримувати статистику від системи для оптимізації мережі видачі замовлень та оптимізації асортименту відповідно до потреб користувача, вести облік товарів зі свого асортименту. Працівники магазинів зможуть отримувати онлайн-замовлення та сповіщати про доставку сформованого замовлення в точку видачі. Доставку замовлень у комірки можна також делегувати роботам-доставникам, оскільки авторизований як доставник від компанії девайс може отримати всю необхідну інформацію для роботи.
     Адміністратори отримають доступ до управління користувачами та їхніми можливостями в системі, статистику щодо використання компаніями системи та обчислену вартість підписки для кожної з компаній відповідно до її активності, зможуть управляти точками видачі та їхньою технічною підтримкою.
     
     2.2 Major Features (Основні функції)

     	Основні можливості системи складаються з наступних пунктів: 
     MF-1: авторизація чи реєстрація користувача в певній ролі (працівник компанії, клієнт, системний адміністратор, адміністратор);
     MF-2: формування онлайн-замовлення в додатку (вибір з асортименту, наданого компаніями-підписницями);
     MF-3: вибір позицій наступного замовлення серед переліку персоналізованих пропозицій;
     MF-4: замовлення доставки товарів в обрану точку видачі з автоматичним добором комірки, що забезпечить належні умови зберігання (необхідний температурний режим);
     MF-5: віддалене керування точкою видачі та її окремими комірками;
     MF-6: додавання компанією в систему позицій асортименту;
     MF-7: оновлення компанією інформації про товари та їхню кількість на складі;
     MF-8: подання компанією заявок на встановлення розумних точок видачі заданої конфігурації в їхніх магазинах або обраних точках мапи та контроль стану виконання заявки;
     MF-9: подання компанією заявок на  деінсталяцію та вилучення з системи точок видачі;
     MF-10: управління станом обробки та доставки замовлення, можливість залучення доставників-роботів;
     MF-11: отримання клієнтом замовлення або оформлення відмови від нього;
     MF-12: автоматичний контроль стану точок видачі та комірок точок видачі, генерація заявок на проведення технічного огляду;
     MF-13: збір та виведення статистики для організацій (щодо використання точок видачі для виконання замовлень за різними категоріями товарів) та для адміністратора (щодо інтенсивності використання системи з виведення м відповідного рівня оплати за підписку);
     MF-14: керування адміністратором користувачами системи (щодо блокування та розблокування їхніх можливостей), опрацювання заявок на встановлення та деінсталяцію точок видачі, на проведення технічного огляду розумних пристроїв, налаштування нових систем видачі;
     MF-15: забезпечення захисту персональних даних користувачів;
     MF-16: керування системним адміністратором резервним копіюванням та відновленням даних;
     MF-17: надання української або англійської локалізації інтерфейсу програмної системи.

3 SCOPE AND LIMITATIONS

     3.1 Scope of Initial Release (Рамки первинного випуску)
	3.1.1 Серверна частина

     Серверна частина додатку має багаторівневу архітектуру, що включає до себе рівні представлення, бізнес логіки та доступу до даних. Основними задачами серверної частини є:
     - логіка роботи з сесіями користувачів (реєстрація, авторизація, використання jwt-tokens);
     - створення, перегляд, зміна та видалення даних про асортимент магазинів чи інших бізнесів-підписників;
     - додавання, перегляд, зміна та видалення даних про магазини;
     - створення, розгляд адміністратором, зміна та відстеження стану заявок на встановлення чи деінсталяцію систем комірок;
     - створення та зміна необхідної конфігурації системи комірок;
     - управління користувачами системи (блокування/розблокування);
     - управління резервним копіюванням даних системи;
     - створення замовлення та відстеження його стану;
     - передача аналітичих даних (статистики щодо використання та заявок на технічну підтримку) від розумних пристроїв до клієнтів;
     - обчислення статистики щодо використання бізнесами систем видачі, обчислення вартості підписки та зведення звітів для адміністраторів системи;
     - надання програмного інтерфейсу для взаємодії з системою роботів-доставників: авторизація робота як доставника від компанії підписника, отримання роботом інформації про необхідність здійснення доставки, деталей щодо замовлення і пункту призначення, кодів для відкриття необхідних комірок точок видачі;
     - шифрування приватної інформації користувачів.

	3.1.2 Веб-клієнт
     
     Клієнтська частина має представляти функціонал серверної частини, пов’язаний з управлінням асортиментом, доступним до замовлення, керуванням менеджерами компаній своєю інформацією в системі та управлінням процесом замовлення, встановлення, змін конфігурації та відмов від користування точками видачі, адміністративними можливостями у простому для сприйняття вигляді для кінцевого користувача. Користувачі системи мають можливість авторизуватися за допомогою email та паролю, переглянути інформаційну сторінку. Далі відповідно до ролі користувача змінюється функціонал.
     Для менеджера компанії-підписника доступне управління інформацією про компанію (магазин) та його асортимент, товари на складі, подання та моніторинг заявок на встановлення чи деінсталяцію точок видачі в зазначених місцях та заданої конфігурації, перегляд статистики щодо використання точок видачі в клієнтських замовленнях.
     Для адміністратора мають бути представлені функції управління користувачами, відповіді на заявки стосовно точок видачі, управління точками видачі (налаштування для підключення до системи, розгляд автоматично згенерованих заявок на технічну підтримку пристроїв), перегляд статистики користування компаніями-підписниками системою.
     Системний адміністратор отримає доступ до управління даними системи: створення бекапів та відновлення з них.
     Інтерфейс клієнта має бути адаптивним, підтримувати локалізацію (українська та англійська мови) для його елементів.
      
	3.1.3 Мобільний застосунок

     Мобільний застосунок форматом найбільш вдало підходить для здійснення покупок та формування замовлень «на ходу»: перегляду асортименту магазинів в обраній категорії товарів, пошуку найближчих або найзручніших точок видачі, оформлення онлайн-замовлення та для “комунікації” зі смарт-пристроєм (видача замовлення, підтвердження отримання, оформлення відмови від змовлення). Для працівника компанії-підписника мобільний застосунок міститиме інформацію про замовлення та їхній стан виконання, необхідність здійснити доставку, суми продажів, надаватиме функціонал відправлення звіту про доставку з оновленням інформації про замовлення. 
     Інтерфейс мобільного застосунку також має бути адаптивним, підтримувати локалізацію (українську та англійську) для його елементів.
      
	3.1.4 IoT програмний застосунок

      	IoT інформаційної системи є розумна точка видачі (розумний постамат), яка складається з багатьох комірок різної конфігурації. Кожна комірка має власні датчики та методи аналізу їхніх даних. Основна програма точки видачі збирає аналітичні дані та результати обчислень від усіх комірок (інформацію про завершене чи нове замовлення, коди відкриття, заявки на технічну підтримку) та спрямовує до ендпоінтів серверного застосунку, щоб інформацію отримали адміністратор або менеджер компанії підписника, оновився стан замовлення в базі даних. Процес відбувається через інтернет-підключення. На сервері дані обробляються, а результати відображаються клієнтам у веб- та мобільному клієнті.
     Програмне забезпечення окремої комірки залежно від її налаштувань (чи містить вона контроль за температурою, які границі нормальної температури, яка максимальна кількість відкриття дверцят комірки до проведення технічного огляду) стежить за станом комірки – якщо температура перевищує або є нижчою за допустиму – адміністратору надсилається відповідне повідомлення. Пристрій також контролює кількість відкриттів дверцят – після кожних N генерується повідомлення про необхідність перевірки точки видачі. Після відкриття  в разі, якщо клієнт не заблокував двері через додаток, замок буде заблоковано автоматично за 2 хвилини. 
     Значення параметрів комірок необхідно встановити експериментально, тож в панелі адміністрування пристрою користувач, авторизований як адміністратор чи менеджер, зможе їх змінювати. 
     
     	3.2 Scope of Subsequent Releases (Рамки наступних випусків)

     Подальші випуски та оновлення системи можуть включати в себе такий функціонал:
     - упровадження карти пристроїв з указанням шляху до точки видачі, використання інформації про повітряні тривоги або інші потенційні перешкоди, які можуть завадити негайно забрати замовлення;
     - локалізація для інших мов;
     - реалізація мобільного застосунку для IOS.

     4.3 Operating Environment (Робоче середовище)

     Програмна система складається з серверної частини, створеної мовою C# (платформа .NET 7, ASP.NET Core, REST API, OData). У якості бази даних використовується MS SQL Server. Веб-клієнт виконаний за допомогою Angular Framework 17 із використанням мови програмування TypeScript. Мобільний застосунок використовує технологію Java Android (Android SDK, minimum SDK – API 24: Android 7.0). IoT будується на апаратній базі контролера Raspberry Pi, який підтримує виконання коду на C# та доступ до Інтернету. На пристрої має бути встановлено .NET Core, планується розробка міні-сервера з використанням технології ASP.NET Core, який підтримує зв’язок з системою за допомогою HTTP-запитів (із використанням HttpClient). Як локальне сховище параметрів, для яких можливе адміністрування при запуску девайсу, використовується файл.
     Такий стек дозволяє розробити продукт, який буде легко масштабувати, розширювати та підтримувати. 


